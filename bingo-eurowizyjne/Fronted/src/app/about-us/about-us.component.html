<H1>Eurowizja 2026: gdzie odbędzie się przyszłoroczny konkurs?</H1>
<div style="background-color:rgba(224, 26, 243, 1); color:white;">
<p>Okres od zakończenia finału Eurowizji do końca wakacji zwykle nie obfituje w wiele aktywności związanych z konkursem, dlatego też w środowisku fanów jest potocznie określany jako sezon ogórkowy. Jednak jedną z istotnych kwestii, która znajduje się w centrum uwagi, jest wybór miasta-organizatora kolejnej edycji. Pierwszy tydzień po konkursie to zazwyczaj moment, kiedy pojawiają się liczne domysły, a nawet deklaracje włodarzy poszczególnych miast. Oczywiście wielu z nich zdaje sobie sprawę, że ich miasto nie byłoby w stanie zorganizować tak dużego widowiska bądź najzwyczajniej w świecie nie ma odpowiedniej hali. Niemniej jest to dla nich dobra okazja do zwrócenia na siebie uwagi i wykorzystania tego momentu do promocji na poziomie międzynarodowym.</p>
</div> 
<br>
<h1>Austria zwycięża po raz trzeci!</h1>
<div style="background-color:rgba(224, 26, 243, 1); color:white;">
<p>Tegoroczny konkurs zwyciężył JJ z utworem Wasted Love. W finale Eurowizji w Bazylei zdobył w sumie 436 punktów, wygrywając głosowanie jurorów oraz plasując się na czwartym miejscu w televotingu. Było to już trzecie zwycięstwo Austriaków. Pierwszy raz sukces odnieśli w 1966 roku, kiedy to Udo Jürgens zajął pierwsze miejsce z piosenką Merci, Chérie.

Na kolejny wielki sukces Austria musiała czekać niespełna pół wieku. Bowiem drugi raz zwyciężyła dopiero w 2014 roku z wcześniej wspomnianą Conchitą Wurst i jej Rise Like A Phoenix. Ponadto blisko wygranej Austriacy byli w 2018, wówczas Cesár Sampson znalazł się na podium.</p>
</div> 
<br>

<h1>Eurowizja: Jakie kryteria musi spełniać miasto?</h1>
<div style="background-color:rgba(224, 26, 243, 1); color:white;">
<p>Zaraz po sukcesie JJ’a, kilka autriackich miast wyraziło chęć goszczenia konkursu u siebie. Z tego też względu Roland Weißmann, dyrektor generalny austriackiego nadawcy publicznego ORF zaznaczył, że wśród głównych kryteriów wyboru znajdą się odpowiednia arena oraz bliskość międzynarodowego portu lotniczego. Zastój w budowie nowych aren widowiskowych jako jeden z problemów wskazała Stefanie Groiss-Horowitz, dyrektor programowa ORF. Ostatnia duża hala została oddana w 2005 roku w Graz, w związku z czym organizatorzy nie będą mieć zbyt dużego wyboru w tej kwestii.

Wymagania Europejskiej Unii Nadawców zmieniały się na przestrzeni lat. Ostatnie dostępne informacje pochodzą z 2023, kiedy to szwedzki nadawca SVT ujawnił listę wymagań dotyczących miasta-organizatora. Na liście znalazły się m.in. parametry dotyczące pojemności Centrum Prasowego, przestrzeni dla głównego sponsora, pomieszczeń biurowych, garderób, a także wydarzeń pobocznych: Losowania Półfinałów, Wioski Eurowizyjnej, Turkusowego Dywanu, EuroClubu. Arena powinna pomieścić ok. 10 000 osób, w wyjątkowych przypadkach może to być przedział 6000-8000. W mieście w tygodniu eurowizyjnym musi być dostępne minimum 3500 pokoi hotelowych, natomiast na dwa tygodnie przed konkursem przynajmniej 1000. Co istotne, telewizja publiczna pokrywa koszty związane przede wszystkim z show telewizyjnym, co oznacza, że wszystkie wydarzenia w mieście są opłacane z miejskiej kasy lub z pieniędzy pozyskanych od sponsorów.</p>
</div>
<h1>Wiedeń i długo nic</h1>
<div style="background-color:rgba(224, 26, 243, 1); color:white;">
<p>Wszystko wskazuje na to, że silnym kandydatem w walce o organizacje będzie Wiedeń. Stolicę zamieszkują ok. 2 miliony ludzi, co stanowi 22% całej populacji kraju. Gdyby podobne proporcje przełożyć na Polskę, wówczas Warszawę zamieszkiwałoby ponad 8 milionów osób. Tak duża rozbieżność w porównaniu do innych regionów Austrii powoduje, że to właśnie tam koncentruje się większość biznesu. Dlatego też pod względem liczby miejsc hotelowych oraz infrastruktury Wiedeń jest zdecydowanie na pierwszym miejscu. To tam mieści się największa arena widowiskowa w kraju – Wiener Stadthalle, zdolna pomieścić ponad 16 000 widzów. Stołeczna hala gościła konkurs w 2015 roku. W pobliżu miasta znajduje się także największe w Austrii, i jedno z największych w całej Europie, międzynarodowe lotnisko. Przepustowość wiedeńskiego portu utrzymuje się na poziomie 24 milionów pasażerów rocznie (stan na 2022 rok). Dla porównania na drugim miejscu znajduje się lotnisko w Salzburgu – zaledwie 1 milion 200 tysięcy.</p>
</div>
